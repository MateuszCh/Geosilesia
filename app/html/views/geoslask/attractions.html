<main>
    <section>
        <h2>Atrakcje geoturystyczne</h2>
        <p>Niektóre geostanowiska (patrz Geośląsk) są, lub mogą stać się po odpowiednim wypromowaniu i uprzystępnieniu przedmiotem zainteresowania turystycznego, czyli obiektem geoturystycznym. Obiekty przyrodnicze (geostanowiska) i kulturowe (obiekty poprzemysłowe) oraz produkty turystyczne (imprezy tematyczne, muzea, ośrodki edukacyjne i dinoparki,  szlaki tematyczne, uzdrowiska i obiekty uzdrowiskowe) tworzą wspólną kategorię atrakcji geoturystycznych. Połączenie atrakcji geoturystycznych specjalnie zorganizowanymi i oznakowanymi ścieżkami dydaktycznymi pozwala zainteresować turystów budową geologiczną danego regionu.</p>
        <p>Lokalizacja istniejących i potencjalnych atrakcji geoturystycznych województwa śląskiego dostępna jest na stronie głównej serwisu. Interaktywna mapa prezentuje obiekty i produkty geoturystyczne:</p>
        <ul class="markers">
            <li class="markers__item">
                <img src="images/markers/world_geostanowiska.png">
                <p class="markers__item__text">geostanowiska o randze międzynarodowej to najbardziej wartościowe stanowiska geologiczne i geomorfologiczne, mające znaczenie dla zrozumienia historii Ziemi (źródło: Centralny Rejestr Geostanowisk Polski, stan w dniu 31.XII.2016 r.);</p>
            </li>
            <li class="markers__item">
                <img src="images/markers/fossils.png">
                <p class="markers__item__text">geostanowiska inne to wybrane geostanowiska o randze krajowej i regionalnej, nie występujące w innych kategoriach atrakcji geoturystycznych (źródło: Centralny Rejestr Geostanowisk Polski, stan w dniu 31.XII.2016 r.);</p>
            </li>
            <li class="markers__item">
                <img src="images/markers/peak.png">
                <p class="markers__item__text">geostanowiska projektowane to ważne dla poznania georóżnorodności stanowiska geologiczne i geomorfologiczne spełniające wymagania geostanowiska, w tym formy ochrony przyrody (np. stanowiska dokumentacyjne i pomniki przyrody nieożywionej)<sup>1</sup>;</p>
            </li>
            <li class="markers__item">
                <img src="images/markers/world.png">
                <p class="markers__item__text">imprezy tematyczne to regionalne, krajowe i międzynarodowe imprezy promujące dziedzictwo Ziemi i dziedzictwo kulturowe;</p>
            </li>
            <li class="markers__item">
                <img src="images/markers/museum_science.png">
                <p class="markers__item__text">muzea, ośrodki edukacyjne i dinoparki to ekspozycje muzealne i parki tematyczne upowszechniające wiedzę i zbiory z zakresu geologii i paleontologii, historii górnictwa, hutnictwa i przemysłu cementowego, przetwórstwa kopalin oraz techniki i kultury górniczej;</p>
            </li>
            <li class="markers__item">
                <img src="images/markers/museum_industry.png">
                <p class="markers__item__text">obiekty poprzemysłowe to budowle nie objęte i objęte ochroną konserwatorską (np. kopalnie, huty) oraz antropogeniczne formy terenu powstałe w  wyniku działalności człowieka (np. hałdy, warpie)<sup>2</sup>;</p>
            </li>
            <li class="markers__item">
                <img src="images/markers/walkingtour.png">
                <p class="markers__item__text">ścieżki tematyczne to piesze, rowerowe i samochodowe trasy udostepniające i propagującej treści związane z dziedzictwem Ziemi oraz dziedzictwem przemysłowym;</p>
            </li>
            <li class="markers__item">
                <img src="images/markers/cave-2.png">
                <p class="markers__item__text">trasy podziemne to kopalnie, sztolnie i jaskinie udostępnione turystycznie;</p>
            </li>
            <li class="markers__item">
                <img src="images/markers/spa.png">
                <p class="markers__item__text">uzdrowiska i obiekty uzdrowiskowe to miejscowości i miejsca wykorzystujące lub udostepniające wody lecznicze, mineralne, solanki i borowiny (torfy);</p>
            </li>
        </ul>
        <h3 class="footnotes__heading">Przypisy</h3>
        <ul class="footnotes">
            <li><sup>1</sup> - wykazy form ochrony przyrody dostępne są w Centralnym Rejestrze Form Ochrony Przyrody;</li>
            <li><sup>2</sup> – rejestry i ewidencje chronionych obiektów dziedzictwa kulturowego dostępne są na stronie internetowej Narodowego Instytutu Dziedzictwa, w zakładce Zabytki w Polsce.</li>
        </ul>
        <h3 class="footnotes__heading">Uwaga!!!</h3>
        <p>Zwiedzanie atrakcji geoturystycznych może być niebezpieczne dla życia lub zdrowia. Twórcy serwisu nie biorą odpowiedzialności za ewentualne wypadki zaistniałe podczas ich zwiedzania. Wstęp do niektórych obiektów jest zabroniony, inne można zwiedzać tylko z przewodnikiem lub po uzgodnieniu z prawnym właścicielem. Część obiektów objętych jest różnymi formami ochrony przyrody i zabytków, dlatego obowiązują wobec nich odpowiednie zakazy (patrz ustawa o ochronie przyrody oraz ustawa o ochronie zabytków i opiece nad zabytkami). Np. tylko w niektórych rezerwatach przyrody można poruszać się wyłącznie pieszo, w części także po ścieżkach rowerowych.  W obu przypadkach obowiązuje zasada poruszania się tylko po wyznaczonych szlakach. Ponadto w rezerwatach przyrody wejście do jaskiń,  poza udostępnioną do ruchu turystycznego Jaskinią Głęboką w rezerwacie Góra Zborów, możliwe jest wyłącznie po uzyskaniu indywidualnego zezwolenia, o które należy wnioskować do Regionalnej Dyrekcji Ochrony Środowiska w Katowicach.  Osoby planujące takie wejście, powinny znać przepisy dotyczące ochrony przyrody, posiadać wiedzę na temat prawidłowego zachowania w jaskiniach oraz stosować się do zasad bezpiecznego uprawiania taternictwa jaskiniowego.</p>
    </section>
</main>