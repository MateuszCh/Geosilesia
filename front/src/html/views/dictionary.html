        <dl>
            <dt>Dziedzictwo Ziemi (ang. Earth heritage lub geoheritage)</dt>
            <dd>należy rozumieć jako dziedzictwo skał, gleb i form rzeźby oraz ich zapis w historii Ziemi, który powinien pozostać nienaruszony (Alexandrowicz 2007). Dziedzictwo Ziemi (= dziedzictwo geologiczne + dziedzictwo geomorfologiczne) jest częścią dziedzictwa przyrodniczego (ang. natural heritage) obejmującą także sferę biotyczną. Tak jest rozumiane np. przez Komitet Światowego Dziedzictwa Kulturowego i Przyrodniczego UNESCO (patrz Migoń 2012).</dd>
            <dt>Georóżnorodność (ang. geodiversity)</dt>
            <dd>jest podstawą bioróżnorodności (różnorodności biologicznej, ang. biodiversity) i wspólnie decydują one o różnorodności krajobrazu (ekoróżnorodności). Georóżnorodność jest różnie definiowana (brak definicji prawnej, Kistowski 2012), m.in. jako: naturalne zróżnicowanie powierzchni Ziemi, obejmujące formy i systemy geologiczne, geomorfologiczne, glebowe i wód powierzchniowych, powstałe w wyniku procesów naturalnych (endo i egzogenicznych), miejscami o różnym wpływie antropogenicznym (patrz Kozłowski i in. 2004; Zwoliński 2004; Miśkiewicz 2009; Ratajczak-Szczerba 2013). Według Migonia (2012) pojęcie georóżnorodności odnosi się przede wszystkim do stanu teraźniejszego i zawiera komponent dynamiczny, a pojęcie dziedzictwo Ziemi obejmuje generalnie statyczny, przetrwały do dzisiaj zapis przeszłości.</dd>
            <dt>Geostanowiska (ang. geosites, niem. geotope)</dt>
            <dd>to szczególnie wartościowe stanowiska geologiczne i geomorfologiczne (ang. geomorhological site) mające znaczenie dla zrozumienia historii Ziemi. Są one jednym z ważniejszych elementów oceny i analizowania georóżnorodności oraz pełnią niezwykle ważną rolę w geoochronie i mają istotne znaczenie dla geoturystyki (m.in. Knapik i in. 2007; Ratajczak-Szczerba 2014). </dd>
            <dd>Stanowiska geologiczne były pierwszymi obiektami jakie podlegały prawnej ochronie. Nazywano je wówczas zabytkami przyrody nieożywionej (Małkowski 1928, Alexandrowicz 1978, Gonera 2005).</dd>
            <dd>Jakubowski (2004) wyróżnia dwie kategorie zabytków przyrody nieożywionej: (1) nieruchome dziedzictwo geologiczne (nieruchome zabytki przyrody nieożywionej), nierozerwalnie związane z otaczającym środowiskiem i chronione in situ oraz (2) ruchome dziedzictwo geologiczne (ruchome zabytki przyrody nieożywionej), chronione ex situ w przestrzeni muzealnej.</dd>
            <dd>Obiekty przyrody nieożywionej występują nie tylko w naturalnym środowisku przyrodniczym (na powierzchni Ziemi, pod powierzchnią, pod wodą) i w środowisku przekształconym antropogenicznie (kopalnie, kamieniołomy, przekopy, hałdy), ale także w wytworach kultury materialnej człowieka (budowle i elementy wyposażenia, kamienie szlachetne i ozdobne) i muzeach (min. przyrodniczych, geologicznych i górniczych). Małe obiekty eksponowane są na giełdach minerałów, skał i skamieniałości (Słomka i in. 2006; Otęska-Budzyn 2007).</dd>
            <dd>W aplikacji internetowej Centralny Rejestr Geostanowisk Polski czytamy, że „Geostanowisko to pojedyncze lub mozaikowo rozłożone obiekty o wybitnych walorach geologicznych. Dokumentują one historię geologiczną obszaru lub ilustrują poszczególne procesy geologiczne” (patrz GeoŚląsk – Geostanowiska).</dd>
            <dd>
                Geostanowiska powinny spełniać następujące funkcje (Koźma 2004):
                <ul class="default-list">
                    <li>ochronną, mającą na celu zachowanie stanowisk w stanie możliwie nienaruszonym</li>
                    <li>naukową, stając się obiektem badań różnych dyscyplin nauk geologicznych</li>
                    <li>edukacyjno–dydaktyczną w dziedzinie nauk o Ziemi</li>
                    <li>turystyczną, pozwalającą uzyskać samofinansowanie obiektów i wnoszącą wkład w ekonomiczny rozwój regionu</li>
                </ul>
            </dd>
            <dd>
                Geostanowiska nie są formą ochrony przyrody (patrz Centralny Rejestr Form Ochrony Przyrody), ale ważnym elementem kształtowania środowiska przyrodniczego zgodnie z zasadami zrównoważonego rozwoju.
            </dd>
            <dd>Uwaga!!! Zwiedzanie stanowisk geologicznych może być niebezpieczne dla życia lub zdrowia. Twórcy serwisu nie biorą odpowiedzialności za ewentualne wypadki zaistniałe podczas ich zwiedzania. Wstęp do niektórych obiektów jest zabroniony, inne można zwiedzać tylko z udostępnionych miejsc lub po uzgodnieniu z prawnym właścicielem.</dd>
            <dt>Geoochrona (ang. geoconservation)</dt>
            <dd>polega na zachowaniu georóżnorodności, jej ważnych i podstawowych cech ekologicznych oraz wartości odziedziczonych. Zastępuje on tradycyjnie używane określenie „ochrona przyrody nieożywionej” (Alexandrowicz 2007).</dd>
            <dt>Geopark (ang. geopark)</dt>
            <dd>to obszar o dokładnie wyznaczonych granicach, zawierający jedno lub więcej miejsc o istotnym znaczeniu naukowym dla geologii (stanowiska paleontologiczne, odsłonięcia, profile, formy powierzchniowe itp.), archeologii, ekologii oraz kultury. Utworzenie geoparków nie tylko podkreśla rangę takich miejsc, ale również sprzyja tworzeniu nowych miejsc pracy, np. w geoturystyce i może być bodźcem dla regionalnego zrównoważonego rozwoju gospodarczego. Geoparki podlegają przepisom prawa kraju, w którym występują (Wikipedia 2016).</dd>
            <dt>Geoturystyka (ang. geotourism) </dt>
            <dd>to dział turystyki poznawczej i/lub nastawionej na przeżycia, bazującej na poznawaniu obiektów i procesów geologicznych oraz doznawaniu w kontakcie z nimi wrażeń estetycznych (Słomka, Kicińska-Świderska 2004).</dd>
            <dt>Geo-produkt (ang. geo-product)</dt>
            <dd>to taki rodzaj produktu marketingowego, który został wytworzony na bazie walorów dziedzictwa geologicznego, zawiera tzw. geo-interpretacje i może mieć zastosowanie w geoturystyce (Dryglas, Miśkiewicz 2014).</dd>
            <dt>Produkt geoturystyczny (ang. geotourism product)</dt>
            <dd>to materialne i niematerialne geo-produkty powstałe na bazie walorów przyrody nieożywionej (walorów geologicznych) i współtworzone oraz doświadczane przez turystów w związku z wyjazdem poza miejsce stałego zamieszkania i to zarówno przed rozpoczęciem podróży, w trakcie jej trwania, jak i w czasie pobytu i po powrocie, umożliwiając realizację celów geoturystycznych (Dryglas, Miśkiewicz 2014).</dd>
        </dl>
